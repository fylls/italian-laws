DECRETO 30 settembre 1989 , n. 334

Regolamento per l'esecuzione del codice di procedura penale.

Vigente al : 4-2-2023

                  IL MINISTRO DI GRAZIA E GIUSTIZIA 
  Visto l'art. 206 del decreto legislativo 28 luglio 1989, n. 271; 
  Visto l'art. 17 della legge 23 agosto 1988, n. 400; 
  Udito  il  parere  espresso  dal  Consiglio  di Stato nell'adunanza 
generale del 28 settembre 1989; 
  Vista  la comunicazione al Presidente del Consiglio dei Ministri in 
data 29 settembre 1989; 
                              E M A N A 
                       il seguente regolamento: 
                               Art. 1. 
  1.  I  compiti  che il codice, le norme di attuazione e il presente 
regolamento   attribuiscono   all'ausiliario,   al   funzionario   di 
cancelleria,   al   pubblico   ufficiale,  alla  cancelleria  o  alla 
segreteria si intendono attribuiti al personale di cancelleria  e  di 
segreteria  secondo  le  mansioni  a ciascuno spettanti a norma delle 
disposizioni sullo stato giuridico. 
  2.  Il  dirigente  dell'ufficio di cancelleria o di segreteria, con 
ordine di servizio, ripartisce i compiti fra il personale, in modo da 
assicurare la continuita' ed efficienza del servizio.

                               Art. 2. 
  1.  Gli uffici giudiziari tengono, nella materia penale, i registri 
obbligatori conformi ai modelli approvati con decreto del Ministro di 
grazia  e  giustizia.  Possono altresi' tenere i registri sussidiari, 
senza carattere ufficiale, che ritengono utili. 
  2.  I  registri  non  devono presentare alterazioni o abrasioni. Se 
occorre eseguire cancellature,  le  stesse  sono  fatte  in  modo  da 
lasciar leggere le parole cancellate. 
  3.  I  registri  sono tenuti in luogo non accessibile al pubblico e 
possono essere consultati solo dal personale autorizzato.

                               Art. 3. 

  1.  Nella  formazione  dei  fascicoli  si osservano le disposizioni 
seguenti: 
    a) gli atti e le produzioni sono inseriti nel fascicolo in ordine 
cronologico a cura della cancelleria o segreteria, che provvede  alla 
numerazione delle singole pagine; 
    b) la copertina del fascicolo deve contenere le generalita' della 
persona a cui e' attribuito il reato nonche'  la  data  e  il  numero 
della  iscrizione  della  notizia  di  reato  nel  registro  previsto 
dall'art. 335 del codice. 
  2. Il fascicolo deve contenere: 
    a) l'indice degli atti e delle produzioni; 
    b) l'elenco delle cose sequestrate; 
    c)  la  distinta  delle  spese anticipate dall'erario, diverse da 
quelle per le quali e' stabilito il recupero in misura fissa; 
    d) la copia della sentenza o del decreto penale di condanna.

                               Art. 4. 
  1.  Le  comunicazioni previste dall'art. 157 commi 3 e 8 del codice 
sono spedite in plico chiuso e contengono: 
    a) il nome del destinatario della notificazione; 
    b)  la  indicazione della natura dell'atto notificato e del luogo 
della notificazione; 
    c) la data e la firma dell'ufficiale giudiziario. 
  2. Ricorrendone le ipotesi, le comunicazioni contengono altresi' la 
indicazione del giudice o del pubblico ministero  che  ha  emesso  il 
provvedimento   notificato   nonche'   del  luogo  e  della  data  di 
comparizione.

                               Art. 5. 
  1.  Le denunce e gli altri documenti anonimi che non possono essere 
utilizzati  nel  procedimento  sono  annotati  in  apposito  registro 
suddiviso  per  anni,  nel  quale  sono  iscritti  la  data in cui il 
documento e' pervenuto e il relativo oggetto. 
  2. Il registro e i documenti sono custoditi presso la procura della 
Repubblica con modalita' tali da assicurarne la riservatezza. 
  3.  Decorsi  cinque anni da quando i documenti indicati nel comma 1 
sono pervenuti alla procura della Repubblica, i documenti stessi e il 
registro  sono  distrutti  con provvedimento adottato annualmente dal 
procuratore della Repubblica. Delle relative  operazioni  e'  redatto 
verbale.

                               Art. 6. 
  1. La cancelleria o la segreteria dell'autorita' giudiziaria che ha 
emesso un provvedimento relativo alla liberta' personale  di  persona 
detenuta  o internata lo comunica all'autorita' preposta all'istituto 
penitenziario. A quest'ultima autorita' sono comunicati per  estratto 
i  provvedimenti che dispongono la rimessione per qualunque causa del 
procedimento ad altra autorita'  giudiziaria  e  gli  estratti  delle 

sentenze.

                               Art. 7. 
  1.   L'autorita'   preposta   a  un  istituto  penitenziario  o  un 
funzionario da essa  delegato  iscrive  in  un  registro,  in  ordine 
cronologico,  il  cognome, il nome, il luogo e la data di nascita, la 
cittadinanza, la lingua, lo stato, il domicilio dichiarato o  eletto, 
i  contrassegni  personali  delle  persone che riceve in custodia, il 
giorno della loro entrata nell'istituto, il tempo e il luogo del loro 
arresto con l'indicazione del provvedimento in forza del quale furono 
arrestate, dell'autorita' a disposizione  della  quale  si  trova  il 
detenuto  e  del nome di chi ha proceduto alla consegna. Nello stesso 
registro  sono  iscritti  la  data  dell'uscita   dall'istituto,   il 
provvedimento  che  la  ordina  e  la  dichiarazione  o l'elezione di 
domicilio prevista dall'art. 161 comma 3 del codice. 
  2. Nel registro sono altresi' annotati i provvedimenti comunicati a 
norma dell'art. 6.

                               Art. 8. 
  1.  La disposizione dell'art. 24 comma 2 del decreto del Presidente 
della Repubblica 29 aprile 1976, n. 431, relativa alla vidimazione da 
parte  del  magistrato  di sorveglianza, si applica anche al registro 
previsto dall'art. 57 del decreto legislativo 28 luglio 1989, n. 271.

                               Art. 9. 
  1.  Nessun  onere  grava  sull'amministrazione penitenziaria per il 
mantenimento, la cura e l'assistenza medica della persona  sottoposta 
alla misura degli arresti domiciliari. 
  2.  La  disposizione  del comma 1 non si applica se la misura degli 
arresti domiciliari e' eseguita presso le comunita' terapeutiche o di 
riabilitazione  individuate  con  decreto  del  ministro  di grazia e 
giustizia, sentite le regioni interessate, tra  quelle  che  svolgono 
funzioni di recupero sociale senza finalita' di lucro.

                               Art. 10. 
  1.  L'elenco  previsto dall'art. 81 comma 1 del decreto legislativo 
28 luglio 1989, n. 271 e' formato assegnando  un  distinto  numero  a 
ciascuna  cosa  sequestrata.  Piu'  cose  sequestrate  possono essere 
raggruppate sotto un unico  numero  quando  esse  sono  della  stessa 
specie e non rilevano per la loro individualita'. 
  2. L'autorita' che ha proceduto al sequestro cura che ciascuna cosa 
o ciascun gruppo di cose siano contraddistinti, mediante le modalita' 
ritenute  piu'  idone,  da  un  numero corrispondente a quello con il 
quale  la  cosa  o  il  gruppo  di  cose  sono  indicati  nell'elenco 
richiamato dal comma 1.

                              Art. 11. 

  1. Se le cose sequestrate sono oggetti preziosi, monete,  carte  di 

 
pubblico credito indicate nell'art. 458 del  codice  penale  o  altri 
titoli al portatore, si provvede, appena pervengono nella cancelleria 
o  nella  segreteria,   alla   loro   verificazione,   osservate   le 
disposizioni dell'art. 261 del codice. Allo stesso  modo  si  procede 
per ogni altra cosa sequestrata quando i  sigilli  appaiono  rotti  o 
alterati. Delle operazioni e' compilato verbale che viene unito  agli 
atti. 
  2. (( COMMA ABROGATO DAL D.P.R. 30 MAGGIO 2002, N. 115 )). 

                              Art. 12. 
      (( ARTICOLO ABROGATO DAL D.P.R. 30 MAGGIO 2002, N. 115 )) 

                               Art. 13. 
  1.  La  vendita  delle  cose  confiscate puo' essere eseguita dalla 
cancelleria anche a mezzo degli istituti di vendite giudiziarie.

                               Art. 14. 
  1.  Nel  corso  delle  indagini preliminari possono essere compiuti 
atti del procedimento anche nei giorni festivi.

                               Art. 15. 
  1.  La  cancelleria  del giudice che ha emesso un provvedimento che 
definisce una fase o un grado del  processo  ne  comunica  l'estratto 
alla segreteria del pubblico ministero per l'annotazione nel registro 
delle notizie di reato. 
  2.  Alla stessa segreteria e' comunicata la trasmissione degli atti 
a norma dell'art. 590 del codice o la rimessione per qualunque  causa 
del procedimento ad altra autorita' giudiziaria.

                               Art. 16. 
  1.  Salvo  quanto previsto dall'art. 17, la cancelleria del giudice 
per le indagini preliminari annota in  apposito  registro,  sotto  un 
unico  numero  d'ordine, tutti i provvedimenti relativi a un medesimo 
procedimento adottati  nel  corso  delle  indagini  preliminari  o  a 
seguito della chiusura di queste. 
  2.  Gli  originali  dei  provvedimenti  del giudice per le indagini 
preliminari sono  custoditi  nel  fascicolo  relativo  agli  atti  di 
indagine presso la segreteria del pubblico ministero. Per le sentenze 
e per i decreti di  condanna  emessi  dal  giudice  per  le  indagini 
preliminari si applica la disposizione dell'art. 23. 
  3.   Il   giudice   per   le  indagini  preliminari  puo'  disporre 
l'esibizione  dei  provvedimenti  da  lui  emessi  nel  corso   delle 
indagini.

                               Art. 17. 
  1. Puo' prescindersi dall'annotazione prevista dall'art. 16 comma 1 
per i decreti di archiviazione  emessi  a  norma  dell'art.  415  del 
codice qualora, prima della richiesta di archiviazione, non sia stato 
emesso alcun provvedimento da  parte  del  giudice  per  le  indagini 

preliminari.  In  tal  caso,  la  segreteria  del  pubblico ministero 
trasmette alla cancelleria del giudice per le indagini preliminari  i 
fascicoli  contenenti le richieste di archiviazione per essere ignoto 
l'autore del reato accompagnati da un elenco  in  duplice  esemplare. 
Uno  degli  esemplari  e'  restituito  alla  segreteria  del pubblico 
ministero con attestazione di ricevuta da parte della cancelleria del 
giudice. 
  2.  Quando,  a  seguito  della  procedura  prevista dal comma 1, e' 
emesso decreto di archiviazione, la cancelleria  del  giudice  allega 
agli  atti  da  restituire  alla segreteria del pubblico ministero un 
elenco in duplice esemplare, nel quale,  con  riferimento  a  ciascun 
procedimento,  e'  indicata  la data del decreto di archiviazione. Un 
esemplare di tale elenco, con l'attestazione  di  ricevuta  da  parte 
della   segreteria   del  pubblico  ministero,  e'  conservato  nella 
cancelleria del giudice in raccolta annuale.

                               Art. 18. 
  1. La segreteria del pubblico ministero da' avviso senza ritardo ai 
difensori del deposito della  documentazione  relativa  all'attivita' 
integrativa di indagine prevista dall'art. 430 del codice.

                               Art. 19. 
  1.  La  cancelleria  del  giudice  per le indagini preliminari, nel 
trasmettere al pubblico ministero il fascicolo a norma dell'art.  433 
del  codice, annota nell'indice gli atti acquisiti successivamente al 
deposito della richiesta di rinvio a giudizio nonche' quelli che sono 
stati  raccolti  nel  fascicolo  per il dibattimento. In quest'ultimo 
fascicolo sono inseriti l'elenco delle cose sequestrate e la distinta 
delle spese non soggette a recupero in misura fissa.

                               Art. 20. 
  1.  Il ruolo per i dibattimenti davanti al tribunale, alla corte di 
assise e al pretore e' formato a norma degli articoli 132 e  160  del 
decreto legislativo 28 luglio 1989, n. 271. 
  2. Il ruolo per i dibattimenti davanti alla corte di appello e alla 
corte  di  assise  di  appello  e'  formato  ogni  venti  giorni  dal 
presidente  della  corte  di  appello  o  da  un  consigliere  da lui 
delegato. 
  3.  Il  ruolo  e'  affisso  a  cura  della cancelleria all'ingresso 
dell'aula di udienza almeno un giorno prima di quello dell'udienza. 
  4.  Ai  dibattimenti  si  procede  secondo  l'ordine  del  ruolo  e 
conformemente agli orari  indicati  sui  decreti  che  dispongono  il 
giudizio,  salvo che, per ragioni di urgenza o per altro giustificato 
motivo,  il  presidente  o  il  pretore  ordini  che  sia  tenuto  in 
precedenza un determinato dibattimento iscritto nel ruolo. 
  5.  E' in ogni caso data precedenza ai dibattimenti con imputati in 
custodia cautelare.

                               Art. 21. 

  1.  L'ufficiale  giudiziario  o  chi  ne  esercita le funzioni deve 
trovarsi nell'aula prima che cominci  l'udienza.  Quando  il  giudice 
entra nell'aula di udienza ne da' l'annuncio ad alta voce e quando il 
giudice si ritira in camera di consiglio resta nell'aula agli  ordini 
del pubblico ministero. 
  2.  Durante  l'udienza l'ufficiale giudiziario o chi ne esercita le 
funzioni deve: 
    a)  impedire  qualunque comunicazione tra i testimoni esaminati e 
quelli da esaminare nonche' fra questi ultimi e gli estranei; 
    b)  vigilare  perche'  i  testimoni non assistano al dibattimento 
prima di essere esaminati; 
    c)  curare  che siano osservate le disposizioni dell'art. 471 del 
codice e impedire che sia turbato l'ordine dell'udienza; 
    d)  eseguire  gli  ordini  del  presidente o, in sua assenza, del 
pubblico ministero.

                              Art. 22. 
      (( ARTICOLO ABROGATO DAL D.P.R. 30 MAGGIO 2002, N. 115 )) 

                               Art. 23. 
  1.  Gli  originali  delle sentenze e dei decreti penali di condanna 
sono raccolti in appositi  volumi  custoditi  nella  cancelleria  del 
giudice che li ha emessi.

                               Art. 24. 
  1.  I  nastri  e  i  supporti  previsti  dall'art.  49  del decreto 
legislativo 28 luglio 1989, n. 271 dei quali  e'  stata  eseguita  la 
trascrizione  sono  trasmessi  senza  ritardo  alla  cancelleria  del 
giudice della impugnazione se questi ne fa richiesta.

                               Art. 25. 
  1.  Prima  dell'udienza  della  corte di cassazione, la cancelleria 
trasmette al presidente e  ai  consiglieri  copia  del  provvedimento 
impugnato, dell'atto di impugnazione e delle memorie.

                               Art. 26. 
  1.  Con  decreto  del  presidente  della  corte  di cassazione sono 
stabiliti i criteri per la individuazione delle sentenze dalle  quali 
devono essere tratte le massime e per la redazione delle stesse.

                               Art. 27. 
  1.  Fermo  quanto  previsto  dall'art.  625  comma 4 del codice, la 
cancelleria annota sull'originale della sentenza  o  del  decreto  di 
condanna  l'irrevocabilita'  del provvedimento, dandone comunicazione 
alla segreteria del pubblico ministero per le conseguenti annotazioni 
sul registro previsto dall'art. 335 del codice.

                               Art. 28. 
  1.  La  cancelleria,  quando un provvedimento diviene esecutivo per 

non essere stata proposta impugnazione od opposizione,  ne  trasmette 
l'estratto senza ritardo, e comunque entro cinque giorni, al pubblico 
ministero presso il giudice indicato nell'art. 665 del codice.  Fermo 
quanto  previsto  dall'art. 626 del codice, allo stesso modo provvede 
la cancelleria della Corte di cassazione quando l'esecuzione consegue 
alla decisione della stessa Corte. 
  2.  L'estratto  del  provvedimento  contiene  le  generalita' della 
persona   nei   confronti   della   quale   deve   essere   eseguito, 
l'imputazione, il dispositivo e, quando ne e' il caso, l'attestazione 
che non e' stata proposta impugnazione od  opposizione.  All'estratto 
e'  allegata  copia  dei  dispositivi  dei  provvedimenti  che  hanno 
definito gli eventuali altri gradi del procedimento. 
  3.  Allo  stesso  modo  si  procede  quando la legge stabilisce che 
l'impugnazione non sospende l'esecuzione del provvedimento. 
  4.  Il  pubblico  ministero promuove senza ritardo l'esecuzione del 
provvedimento.

                               Art. 29. 
  1.  Per  l'esecuzione  delle  sentenze e dei decreti di condanna la 
segreteria del pubblico ministero procede ai seguenti adempimenti: 
    a)  eseguiti  i necessari accertamenti, iscrive ciascuna sentenza 
di condanna a  pene  detentive  nel  registro  delle  esecuzioni;  le 
sentenze  di  condanna  a pene pecuniarie o a sanzioni sostitutive, i 
decreti di condanna nonche' le sentenze di condanna a pene  detentive 
la  cui  esecuzione  e'  sospesa  sono  iscritti  nel  registro delle 
esecuzioni nel caso di conversione in  pena  detentiva  o  di  revoca 
della  sospensione. Con l'iscrizione e' annotato il provvedimento con 
il quale e' stata promossa l'esecuzione della sentenza o del  decreto 
di condanna; 
    b)  forma un fascicolo con un numero progressivo corrispondente a 
quello del registro, nel  quale  sono  raccolti  l'estratto  indicato 
nell'art. 28, il certificato del casellario giudiziale riguardante il 
condannato, i dati acquisiti presso il servizio informatico  previsto 
dall'art.  97  del decreto legislativo 28 luglio 1989, n. 271 nonche' 
copia degli atti del  procedimento  di  grazia  e  dei  provvedimenti 
emessi dall'autorita' giudiziaria in sede di esecuzione. Di tutti gli 
atti viene formato un indice; 
    c)  sottopone  al  pubblico  ministero  il  fascicolo,  anche per 
l'adozione dei provvedimenti previsti dagli articoli 657  e  663  del 
codice; 
    d)  trasmette  al  direttore  dell'istituto penitenziario dove si 
trova il condannato un foglio, sottoscritto dal  pubblico  ministero, 
con l'indicazione della quantita' di pena da eseguire e della data in 
cui termina l'esecuzione; 
    e)  comunica  al direttore predetto ogni successivo provvedimento 
che incida sull'esecuzione della pena.

                              Art. 30. 

      (( ARTICOLO ABROGATO DAL D.P.R. 30 MAGGIO 2002, N. 115 )) 

                               Art. 31. 
  1.  Per l'esecuzione delle sanzioni sostitutive, la cancelleria del 
magistrato di sorveglianza iscrive in  apposito  registro  l'estratto 
del  provvedimento  che le ha disposte e forma un fascicolo nel quale 
sono raccolti l'estratto medesimo e tutti gli atti del  procedimento. 
  2.  Allo  stesso  modo  si procede per l'esecuzione delle misure di 
sicurezza diverse dalla confisca.

                               Art. 32. 
  1.  Il  provvedimento  con  il quale viene respinta la richiesta di 
liberazione anticipata o di liberazione condizionale e' comunicato, a 
cura  della cancelleria, al direttore dell'istituto di pena presso il 
quale il condannato e' ristretto perche'  ne  sia  presa  nota  nella 
cartella biografica.

                               Art. 33. 
  1.  La  cancelleria  del  giudice  che  emette  i  provvedimenti di 
riabilitazione  o  di  revoca  previsti  dall'art.  193  del  decreto 
legislativo  28  luglio  1989,  n.  271  ne  trasmette l'estratto per 
l'annotazione alla cancelleria del giudice che ha emesso la  sentenza 
di condanna.

                               Art. 34. 
  1. La cancelleria o la segreteria dell'autorita' giudiziaria che ha 
emesso un  provvedimento  del  quale  e'  prevista  l'iscrizione  nel 
casellario giudiziale ne comunica senza ritardo, anche avvalendosi di 
mezzi tecnici idonei, l'estratto al casellario indicato nell'art. 685 
del codice. 
  2.  Allo  stesso modo la segreteria del pubblico ministero indicato 
nell'art. 655 comunica gli eventi relativi alla espiazione della pena 
di cui e' prevista l'iscrizione.

                               Art. 35. 
  1.  Il giudice istruttore e il pretore trasmettono senza ritardo al 
pubblico ministero gli atti dei procedimenti indicati  nell'art.  258 
del  decreto  legislativo  28  luglio 1989, n. 271. La segreteria del 
pubblico ministero provvede all'iscrizione dei procedimenti  medesimi 
nel registro previsto dall'art. 335 del codice.

                               Art. 36. 
  1.  Il  presente  regolamento  entra  in  vigore  lo  stesso giorno 
dell'entrata in vigore del codice di procedura penale, approvato  con 
decreto del Presidente della Repubblica 22 settembre 1988, n. 447. 
  Il  presente  regolamento,  munito  del  sigillo dello Stato, sara' 
inserito  nella  Raccolta  ufficiale  degli  atti   normativi   della 
Repubblica italiana. E' fatto obbligo a chiunque spetti di osservarlo 
e di farlo osservare. 

   Dato a Roma, addi' 30 settembre 1989 
                                                Il Ministro: VASSALLI 
Visto, il Guardasigilli: VASSALLI 
  Registrato alla Corte dei conti, addi' 4 ottobre 1989 
  Atti di Governo, registro n. 79, foglio n. 7

